<link rel="stylesheet" href="style.css"><link rel="stylesheet" href="night.css"><title>जयशंकर प्रसाद – कामायनी ‘लज्जा सर्ग’ (कविता)</title><style>p{font-size:110%;} .site .day-night{display:inline-flex;border:1px solid;margin:16px;cursor:pointer;}.site .day-night div{display:inline-block;width:20px;height:20px;}</style><body class="day"><div id="page" class="site"><div class="day-night"><div onclick="document.body.classList.remove('night')" style="background:#fff;">&nbsp;&nbsp;</div><div onclick="document.body.classList.add('night')" style="background:#000;">&nbsp;&nbsp;</div></div><header class="entry-header"><meta http-equiv="Content-Type" content="text/html;charset=UTF-8"><h1 class="entry-title">जयशंकर प्रसाद – कामायनी ‘लज्जा सर्ग’ (कविता)</h1><div class="entry-meta"><span class="posted-on">Posted on <a href="https://abhivyakti.life/2021/02/23/%e0%a4%95%e0%a4%be%e0%a4%ae%e0%a4%be%e0%a4%af%e0%a4%a8%e0%a5%80-%e0%a4%b2%e0%a4%9c%e0%a5%8d%e0%a4%9c%e0%a4%be-%e0%a4%b8%e0%a4%b0%e0%a5%8d%e0%a4%97-%e0%a4%9c%e0%a4%af%e0%a4%b6/" rel="bookmark"><time class="entry-date published" datetime="2021-02-23T20:54:56+05:30">February 23, 2021</time><time class="updated" datetime="2021-11-05T12:17:29+05:30">November 5, 2021</time></a></span><span class="byline"> by <span class="author vcard"><a class="url fn n" href="https://abhivyakti.life/author/indu0169/">इंदु सिंह</a></span></span></div></header><div class="entry-content"><p><strong>भाग-</strong><strong>1</strong></p><p>“कोमल किसलय के अंचल में</p><p>नन्हीं कलिका ज्यों छिपती-सी,</p><p>गोधूली के धूमिल पट में</p><p>दीपक के स्वर में दिपती-सी।</p><p><br>मंजुल स्वप्नों की विस्मृति में</p><p>मन का उन्माद निखरता ज्यों-</p><p>सुरभित लहरों की छाया में</p><p>बुल्ले का विभव बिखरता ज्यों-</p><p><br>वैसी ही माया में लिपटी</p><p>अधरों पर उँगली धरे हुए,</p><p>माधव के सरस कुतूहल का</p><p>आँखों में पानी भरे हुए।</p><p><br>नीरव निशीथ में लतिका-सी</p><p>तुम कौन आ रही हो बढ़ती?</p><p>कोमल बाँहे फैलाये-सी</p><p>आलिगंन का जादू पढ़ती?</p><p><br>किन इंद्रजाल के फूलों से</p><p>लेकर सुहाग-कण-राग-भरे,</p><p>सिर नीचा कर हो गूँथ माला</p><p>जिससे मधु धार ढरे?</p><p><br>पुलकित कदंब की माला-सी</p><p>पहना देती हो अंतर में,</p><p>झुक जाती है मन की डाली</p><p>अपनी फल भरता के डर में।</p><p><br>वरदान सदृश हो डाल रही</p><p>नीली किरणों से बुना हुआ,</p><p>यह अंचल कितना हलका-सा</p><p>कितना सौरभ से सना हुआ।</p><p><br>सब अंग मोम से बनते हैं</p><p>कोमलता में बल खाती हूँ,</p><p>मैं सिमिट रही-सी अपने में</p><p>परिहास-गीत सुन पाती हूँ।</p><p><br>स्मित बन जाती है तरल हँसी</p><p>नयनों में भरकर बाँकपना,</p><p>प्रत्यक्ष देखती हूँ सब जो</p><p>वह बनता जाता है सपना।</p><p><br>मेरे सपनों में कलरव का संसार</p><p>आँख जब खोल रहा,</p><p>अनुराग समीरों पर तिरता था</p><p>इतराता-सा डोल रहा।</p><p><br>अभिलाषा अपने यौवन में</p><p>उठती उस सुख के स्वागत को,</p><p>जीवन भर के बल-वैभव से</p><p>सत्कृत करती दूरागत को।</p><p><br>किरणों का रज्जु समेट लिया</p><p>जिसका अवलंबन ले चढ़ती,</p><p>रस के निर्झर में धँस कर मैं</p><p>आनन्द-शिखर के प्रति बढ़ती।</p><p><br>छूने में हिचक, देखने में</p><p>पलकें आँखों पर झुकती हैं,</p><p>कलरव परिहास भरी गूजें</p><p>अधरों तक सहसा रूकती हैं।</p><p><br>संकेत कर रही रोमाली</p><p>चुपचाप बरजती खड़ी रही,</p><p>भाषा बन भौंहों की काली-रेखा-सी</p><p>भ्रम में पड़ी रही।</p><p><br>तुम कौन! हृदय की परवशता?</p><p>सारी स्वतंत्रता छीन रही,</p><p>स्वच्छंद सुमन जो खिले रहे</p><p>जीवन-वन से हो बीन रही”</p><p><br>संध्या की लाली में हँसती,</p><p>उसका ही आश्रय लेती-सी,</p><p>छाया प्रतिमा गुनगुना उठी</p><p>श्रद्धा का उत्तर देती-सी।</p><p><br>“इतना न चमत्कृत हो बाले</p><p>अपने मन का उपकार करो,</p><p>मैं एक पकड़ हूँ जो कहती</p><p>ठहरो कुछ सोच-विचार करो।</p><p><br>अंबर-चुंबी हिम-श्रंगों से</p><p>कलरव कोलाहल साथ लिये,</p><p>विद्युत की प्राणमयी धारा</p><p>बहती जिसमें उन्माद लिये।</p><p><br>मंगल कुंकुम की श्री जिसमें</p><p>निखरी हो ऊषा की लाली,</p><p>भोला सुहाग इठलाता हो</p><p>ऐसी हो जिसमें हरियाली।</p><p><br>हो नयनों का कल्याण बना</p><p>आनन्द सुमन सा विकसा हो,</p><p>वासंती के वन-वैभव में</p><p>जिसका पंचम स्वर पिक-सा हो,</p><p><br>जो गूँज उठे फिर नस-नस में</p><p>मूर्छना समान मचलता-सा,</p><p>आँखों के साँचे में आकर</p><p>रमणीय रूप बन ढलता-सा,</p><p><br>नयनों की नीलम की घाटी</p><p>जिस रस घन से छा जाती हो,</p><p>वह कौंध कि जिससे अंतर की</p><p>शीतलता ठंडक पाती हो,</p><p><br>हिल्लोल भरा हो ऋतुपति का</p><p>गोधूली की सी ममता हो,</p><p>जागरण प्रात-सा हँसता हो</p><p>जिसमें मध्याह्न निखरता हो,</p><p><br>हो चकित निकल आई</p><p>सहसा जो अपने प्राची के घर से,</p><p>उस नवल चंद्रिका-से बिछले जो</p><p>मानस की लहरों पर-से,</p><p><strong>भाग-</strong><strong>2</strong></p><p>फूलों की कोमल पंखुडियाँ</p><p>बिखरें जिसके अभिनंदन में,</p><p>मकरंद मिलाती हों अपना</p><p>स्वागत के कुंकुम चंदन में,</p><p><br>कोमल किसलय मर्मर-रव-से</p><p>जिसका जयघोष सुनाते हों,</p><p>जिसमें दुख-सुख मिलकर</p><p>मन के उत्सव आनंद मनाते हों,</p><p><br>उज्ज्वल वरदान चेतना का</p><p>सौंदर्य जिसे सब कहते हैं।</p><p>जिसमें अनंत अभिलाषा के</p><p>सपने सब जगते रहते हैं।</p><p><br>मैं उसी चपल की धात्री हूँ,</p><p>गौरव महिमा हूँ सिखलाती,</p><p>ठोकर जो लगने वाली है</p><p>उसको धीरे से समझाती,</p><p><br>मैं देव-सृष्टि की रति-रानी</p><p>निज पंचबाण से वंचित हो,</p><p>बन आवर्जना-मूर्त्ति दीना</p><p>अपनी अतृप्ति-सी संचित हो,</p><p><br>अवशिष्ट रह गई अनुभव में</p><p>अपनी अतीत असफलता-सी,</p><p>लीला विलास की खेद-भरी</p><p>अवसादमयी श्रम-दलिता-सी,</p><p><br>मैं रति की प्रतिकृति लज्जा हूँ</p><p>मैं शालीनता सिखाती हूँ,</p><p>मतवाली सुंदरता पग में</p><p>नूपुर सी लिपट मनाती हूँ,</p><p><br>लाली बन सरल कपोलों में</p><p>आँखों में अंजन सी लगती,</p><p>कुंचित अलकों सी घुंघराली</p><p>मन की मरोर बनकर जगती,</p><p><br>चंचल किशोर सुंदरता की मैं</p><p>करती रहती रखवाली,</p><p>मैं वह हलकी सी मसलन हूँ</p><p>जो बनती कानों की लाली।”</p><p><br>“हाँ, ठीक, परंतु बताओगी</p><p>मेरे जीवन का पथ क्या है?</p><p>इस निविड़ निशा में संसृति की</p><p>आलोकमयी रेखा क्या है?</p><p><br>यह आज समझ तो पाई हूँ</p><p>मैं दुर्बलता में नारी हूँ,</p><p>अवयव की सुंदर कोमलता</p><p>लेकर मैं सबसे हारी हूँ।</p><p><br>पर मन भी क्यों इतना ढीला</p><p>अपना ही होता जाता है,</p><p>घनश्याम-खंड-सी आँखों में क्यों</p><p>सहसा जल भर आता है?</p><p><br>सर्वस्व-समर्पण करने की</p><p>विश्वास-महा-तरू-छाया में,</p><p>चुपचाप पड़ी रहने की क्यों</p><p>ममता जगती है माया में?</p><p><br>छायापथ में तारक-द्युति सी</p><p>झिलमिल करने की मधु-लीला,</p><p>अभिनय करती क्यों इस मन में</p><p>कोमल निरीहता श्रम-शीला?</p><p><br>निस्संबल होकर तिरती हूँ</p><p>इस मानस की गहराई में,</p><p>चाहती नहीं जागरण कभी</p><p>सपने की इस सुधराई में।</p><p><br>नारी जीवन का चित्र यही क्या?</p><p>विकल रंग भर देती हो,</p><p>अस्फुट रेखा की सीमा में</p><p>आकार कला को देती हो।</p><p><br>रूकती हूँ और ठहरती हूँ</p><p>पर सोच-विचार न कर सकती,</p><p>पगली सी कोई अंतर में</p><p>बैठी जैसे अनुदिन बकती।</p><p><br>मैं जब भी तोलने का करती</p><p>उपचार स्वयं तुल जाती हूँ</p><p>भुजलता फँसा कर नर-तरू से</p><p>झूले सी झोंके खाती हूँ।</p><p><br>इस अर्पण में कुछ और नहीं</p><p>केवल उत्सर्ग छलकता है,</p><p>मैं दे दूँ और न फिर कुछ लूँ,</p><p>इतना ही सरल झलकता है।”</p><p><br>” क्या कहती हो ठहरो नारी!</p><p>संकल्प अश्रु-जल-से-अपने-</p><p>तुम दान कर चुकी पहले ही</p><p>जीवन के सोने-से सपने।</p><p><br>नारी! तुम केवल श्रद्धा हो</p><p>विश्वास-रजत-नग पगतल में,</p><p>पीयूष-स्रोत-सी बहा करो</p><p>जीवन के सुंदर समतल में।</p><p><br>देवों की विजय, दानवों की</p><p>हारों का होता-युद्ध रहा,</p><p>संघर्ष सदा उर-अंतर में जीवित</p><p>रह नित्य-विरूद्ध रहा।</p><p><br>आँसू से भींगे अंचल पर मन का</p><p>सब कुछ रखना होगा-</p><p>तुमको अपनी स्मित रेखा से</p><p>यह संधिपत्र लिखना होगा।</p><span id="wordads-inline-marker" style="display: none;"></span><div id="atatags-1546818081-66a136489642e"></div></div></div><link rel="stylesheet" href="/HindiWeb/IN/wiki_preview.css"><script src="/Ex/jquery-3.7.1.min.js"></script><script src="/Ex/js/simple-wp.js"></script></body>