<link rel="stylesheet" href="style.css"><link rel="stylesheet" href="night.css"><title>जयशंकर प्रसाद कृत ‘आकाशदीप’ (कहानी)</title><style>p{font-size:110%;} .site .day-night{display:inline-flex;border:1px solid;margin:16px;cursor:pointer;}.site .day-night div{display:inline-block;width:20px;height:20px;}</style><body class="day"><div id="page" class="site"><div class="day-night"><div onclick="document.body.classList.remove('night')" style="background:#fff;">&nbsp;&nbsp;</div><div onclick="document.body.classList.add('night')" style="background:#000;">&nbsp;&nbsp;</div></div><div class="post-thumbnail"><img width="299" height="169" src="https://abhivyakti.life/wp-content/uploads/2020/12/image.jpeg?w=299" class="attachment-libre-2-post-thumbnail size-libre-2-post-thumbnail wp-post-image" alt="" decoding="async" data-attachment-id="1285" data-permalink="https://abhivyakti.life/image-15/" data-orig-file="https://abhivyakti.life/wp-content/uploads/2020/12/image.jpeg" data-orig-size="299,169" data-comments-opened="1" data-image-meta='{"aperture":"0","credit":"","camera":"","caption":"","created_timestamp":"0","copyright":"","focal_length":"0","iso":"0","shutter_speed":"0","title":"","orientation":"0"}' data-image-title="image" data-image-description="" data-image-caption="" data-medium-file="https://abhivyakti.life/wp-content/uploads/2020/12/image.jpeg?w=299" data-large-file="https://abhivyakti.life/wp-content/uploads/2020/12/image.jpeg?w=299" tabindex="0" role="button"></div><header class="entry-header"><meta http-equiv="Content-Type" content="text/html;charset=UTF-8"><h1 class="entry-title">जयशंकर प्रसाद कृत ‘आकाशदीप’ (कहानी)</h1><div class="entry-meta"><span class="posted-on">Posted on <a href="https://abhivyakti.life/2020/12/13/%e0%a4%9c%e0%a4%af%e0%a4%b6%e0%a4%82%e0%a4%95%e0%a4%b0-%e0%a4%aa%e0%a5%8d%e0%a4%b0%e0%a4%b8%e0%a4%be%e0%a4%a6-%e0%a4%95%e0%a5%83%e0%a4%a4-%e0%a4%86%e0%a4%95%e0%a4%be%e0%a4%b6%e0%a4%a6/" rel="bookmark"><time class="entry-date published updated" datetime="2020-12-13T13:40:36+05:30">December 13, 2020</time></a></span><span class="byline"> by <span class="author vcard"><a class="url fn n" href="https://abhivyakti.life/author/indu0169/">इंदु सिंह</a></span></span></div></header><div class="entry-content"><p><strong>जयशंकर प्रसाद कृत ‘आकाशदीप’ कहानी की समीक्षा और अध्ययन</strong></p><p>जयशंकर प्रसाद ( जन्म 30 जनवरी 1989- 15 नवंबर 1937) जयशंकर प्रसाद जी को मूर्धन्य और युगप्रवर्तक कवि कहा जाता है।</p><p>     आधुनिक हिन्दी साहित्य के प्रसिद्ध लेखक, उपन्यासकार, नाटककार, कवि और कहानीकार थे।   छायावादी युग के प्रवर्तक जयशंकर प्रसाद का जन्म 30 जनवरी 1889 को उत्तर प्रदेश के  वाराणसी, काशी में सुँघनी साहू नामक प्रसिद्ध वैश्य परिवार में हुआ था। प्रसाद जी के दादाजी का नाम शिवरतन साहू, पिताजी देवकी प्रसाद और बड़े भाई शंभू रत्न थे। प्रसाद जी के दादाजी और पिताजी काशी में तंबाकू का व्यापार करते थे। जिसके कारण इनका परिवार पूरे काशी में सुंघनी साहू के नाम से प्रसिद्ध था।</p><p><strong>कृतियाँ </strong><strong></strong></p><p><strong>काव्य:</strong> प्रेमपथिक (1913), कानन कुसुम(1913), महाराणा का महत्व(1914), झरना(1918), आँसू(1925), लहर(1933), कामायनी(1935), उर्वर्शी-चंपूकाव्य(1909), वनमिलन(1909), प्रेमराज्य(1909), शोकोच्छवास- कविता(1910), अयोध्या का उद्धार(1910), वभ्रुवाहन(1911)</p><p><strong>नाटक:</strong> सज्जन(1910), कल्याणी परिणय(1912), करुणालय(1913), प्रायश्चित(1913), राज्य श्री(1914), विशाखा(1921), अजातशत्रु(1922), जन्मेजय का नागयज्ञ(1926) कामना(1927), चन्द्रगुप्त(1928), स्कंदगुप्त(1928), एक घूँट(1929), ध्रुवस्वामिनी(1932), अग्निमित्र(1913)</p><p><strong>कहानीसंग्रह: </strong>छाया(1914), प्रतिध्वनि(1926), आकाशदीप(1929), आँधी(1913), इंद्रजाल(1936), प्रसाद संगीत (नाटकों के गीत)</p><p><strong>उपन्यास:</strong> कंकाल(1913), तितली(1913), इरावती, अधूरा उपन्यास  </p><p><strong>निबंध:</strong> सम्राट चन्द्रगुप्त मौर्य</p><p>प्रसाद जी ने कुल 72 कहानियाँ लिखी।</p><p>प्रथम कहानी ‘ग्राम’ 1912 में ‘इन्दु’ पर्त्रिका में प्रकाशित हुआ था।            </p><p>प्रथम छायावादी रचना ‘खोलो द्वार’ 1914 के ‘इन्दु’ पर्त्रिका में प्रकाशित हुआ था।</p><p><strong>जयशंकर प्रसाद जी की कुल पाँच कहानी संग्रह है:</strong> छाया(1912), प्रतिध्वनि (1926), आकाशदीप (1929), आँधी(1931), इंद्रजाल(1936), ई० में प्रकाशित हुई थी।</p><p><strong>‘आकाशदीप’ कहानी संग्रह में कुल 19 कहानियाँ हैं-</strong> आकाशदीप, ममता, स्वर्ग के खंडहर में, सुनहला साँप, हिमालय का पथिक, भिखारिन, प्रतिध्वनी, कला, देवदासी, समुन्द्र-संतरण, वैरागी, बंजारा, चूड़ीवाला अपराधी, प्रणय-चिन्ह, रूप की छाया, ज्योतिष्मती, रमला और बिसाती।</p><ul class="wp-block-list"><li><strong>इस कहानी संग्रह की तीन कहानियाँ ऐतिहासिक है-</strong> ‘आकाशदीप’, ‘ममता’ और ‘स्वर्ग के खँडहर में’।</li><li>‘आकाशदीप’ एक रोमांटिक-प्रणय-प्रधान कहानी है।</li><li>जयशंकर प्रसाद जी आकाशदीप कहानी के माध्यम से कर्तव्य पथ पर हमेशा आगे बढ़ते रहने का सन्देश देते हैं।</li><li>अपनी संस्कृति और परंपरा के लिए प्रेम का बलिदान देना कहानी के उद्देश्य को दर्शाता है। आदर्श प्रेम की स्थापना तथा प्रेम और कर्तव्य के द्वंद्व में कर्तव्य विजय को दिखाना इस कहानी का लक्ष्य है।</li><li>कहानी की नायिका ‘चंपा’ अकेले आकाशदीप जलाकर बुद्ध गुप्त की तरह भटके लोगों को मार्ग दर्शन कराती है।</li><li>इस कहानी के माध्यम से जयशंकर प्रसाद जी ने प्रेम, सत्य, कर्तव्यनिष्ठ, इमानदारी, सेवा और नैतिकता जैसे शाश्वत मूल्यों को स्थापित किया है।</li><li> </li></ul><p><strong>कहानी का पात्र- </strong><strong></strong></p><p><strong>बुद्धगुप्त-</strong> (ताम्रलिप्ति का एक क्षत्रिय/ महानाविक/ परिस्थितिवश जलदस्यु/ कहानी का नायक। बहादुर और वीर पुरुष है। जो चंपा और खुद को मणिभद्र के चंगुल से आजाद करवाता है।</p><p><strong>चंपा-</strong> एक क्षत्रिय बालिका, कहानी की नायिका। जलदस्यु की कैदी। बुद्धगुप्त की प्रेमिका।</p><p><strong>मणिभद्र-</strong> पोताध्यक्ष्य, कहानी का खलनायक जिसने चंपा और बुद्धगुप्त को बंदी बनाकर रखा है।</p><p><strong>जया-</strong> सेविका, जंगल में निवास करने वाली युवती।</p><p><strong>ताम्रलिप्ति क्या था?</strong>– बंगाल की खाड़ी में स्थित एक प्राचीन नगर था। विद्वानों का मत है कि वर्तमान तामलुक ही प्राचीन ताम्रलिप्ति था। भारतवर्ष में कलिंग, ताम्रलिप्ति आदि प्राचीन बंदरगाहों से भारतवासियों के जहाज बराबर सिंहल, सुमात्रा, जावा आदिद्वीपों की ओर जाते थे।</p><p>‘<strong>आकाशदीप’ कहानी के दो भाग है:</strong></p><p><strong>पहला भाग:</strong> समुंद में पोत पर और दूसरा भाग पाँच वर्ष बाद चंपा द्वीप पर घटित होती है।</p><p><strong>दूसरा भाग:</strong> कहानी में लेखक यह बताना चाहते हैं, कि मानव के आचरण और व्यवहार को प्रेम और त्याग से बहुत कुछ बदला जा सकता है। यह कहानी प्रेम और कर्म के द्वंद्व पर आधारित है। अंत में कर्तव्य भावना का समर्थन करती है। नायिका चंपा कर्तव्य के आगे अपने प्रेम का बलिदान कर देती है। नारी के त्याग और कल्याण की भावना इस कहानी में मुखरित होती है। आकाशदीप कहानी की शुरुआत दो बंदी ‘चंपा’ और ‘बुद्धगुप्त’ को बंधन से आजाद करवाने से शुरू होती है।</p><p><strong>  ‘आकाशदीप’ कहानी </strong><strong></strong></p><p>   “बंदी!”</p><p>”क्या है सोने दो।”</p><p>”मुक्त होना चाहते हैं?</p><p>”अभी नहीं, निद्रा खुलने पर, चुप रहो।”</p><p>”फिर अवसर न मिलेगा।”</p><p>”बडा शीत है, कहीं से एक कंबल डालकर कोई मुझे शीत से मुक्त करता।”</p><p>”आंधी की संभावना है। यही एक अवसर है। आज मेरे बंधन शिथिल हैं।”</p><p>”तो क्या तुम भी बंदी हो?</p><p>”हां, धीरे बोलो, इस नाव पर केवल दस नाविक और प्रहरी है।”</p><p>“शस्त्र मिलेगा?”</p><p>”मिल जाएगा। पोत से संबद्ध रज्जु काट सकोगे?</p><p>”हां।”</p><p>समुद्र में हिलोरें उठने लगीं। दोनों बंदी आपस में टकराने लगे। पहले बंदी ने अपने को स्वतंत्र कर लिया। दूसरे का बंधन खोलने का प्रयत्न करने लगा। लहरों के धक्के एक-दूसरे को स्पर्श से पुलकित कर रहे थे। मुक्ति की आशा-स्नेह का असंभावित आलिंगन। दोनों ही अंधकार में मुक्त हो गए। दूसरे बंदी ने हर्षातिरेक से उसको गले से लगा लिया। सहसा उस बंदी ने कहा-”यह क्या? तुम स्त्री हो?”</p><p>”क्या स्त्री होना कोई पाप है?” – अपने को अलग करते हुए स्त्री ने कहा।</p><p>”शस्त्र कहां है – तुम्हारा नाम?”</p><p>”चंपा।”              </p><p>तारक-खचित नील अंबर और समुद्र के अवकाश में पवन ऊधम मचा रहा था। अंधकार से मिलकर पवन दुष्ट हो रहा था। समुद्र में आंदोलन था। नौका लहरों में विकल थी। स्त्री सतर्कता से लुढक़ने लगी। एक मतवाले नाविक के शरीर से टकराती हुई सावधानी से उसका कृपाण निकालकर, फिर लुढक़ते हुए, बन्दी के समीप पहुंच गई। सहसा पोत से पथ-प्रदर्शक ने चिल्लाकर कहा- ”आंधी!”</p><p>आपत्ति-सूचक तूर्य बजने लगा। सब सावधान होने लगे। बंदी युवक उसी तरह पडा रहा। किसी ने रस्सी पकडी, क़ोई पाल खोल रहा था। पर युवक बंदी ढुलककर उस रज्जु (रस्सी) के पास पहुंचा, जो पोत से संलग्न थी। तारे ढंक गए। तरंगे उद्वेलित हुई, समुद्र गरजने लगा। भीषण आंधी, पिशाचिनी के समान नाव को अपने हाथों में लेकर कंदुक-क्रीडा और अट्टहास करने लगी।</p><p>एक झटके के साथ ही नाव स्वतंत्र थी। उस संकट में भी दोनों बंदी खिलखिला कर हंस पडे। आंधी के हाहाकार में उसे कोई न सुन सका।</p><p>अनंत जलनिधि में उषा का मधुर आलोक फूट उठा। सुनहली किरणों और लहरों की कोमल सृष्टि मुस्कराने लगी। सागर शांत था। नाविकों ने देखा पोत का पता नहीं। बंदी मुक्त हैं।</p><p>नायक ने कहा- बुधगुप्त! तुमको मुक्त किसने किया</p><p>कृपाण दिखाकर बुधगुप्त ने कहा- इसने। नायक ने कहा- ”तो तुम्हें फिर बंदी बनाऊँगा।”</p><p>किसके लिए पोताध्यक्ष मणिभद्र अतल जल में होगा- नायक! अब इस नौका का स्वामी मैं हूं।”</p><p>”तुम? जलदस्यु बुधगुप्त? कदापि नहीं।”- चौंककर नायक ने कहा और अपना कृपाण टटोलने लगा! चंपा ने इसके पहले उस पर अधिकार कर लिया था। वह क्रोध से उछल पडा।</p><p>”तो तुम द्वंद्वयुद्ध के लिए प्रस्तुत हो जाओ; जो विजयी होगा, वह स्वामी होगा।”- इतना कहकर बुधगुप्त ने कृपाण देने का संकेत किया। चंपा ने कृपाण नायक के हाथ में दे दिया।</p><p>भीषण घात-प्रतिघात आरंभ हुआ। दोनों कुशल, दोनों त्वरित गतिवाले थे। बडी निपुणता से बुधगुप्त ने अपना कृपाण दाँतों से पकड़कर अपने दोनों हाथ स्वतंत्र कर लिए। चंपा भय और विस्मय से देखने लगी। नाविक प्रसन्न हो गए। परंतु बुधगुप्त ने लाघव से नायक का कृपाणवाला हाथ पकड़ लिया और विकट हुंकार से दूसरा हाथ कटि में डाल, उसे गिरा दिया। दूसरे ही क्षण प्रभात की किरणों में बुधगुप्त का विजयी कृपाण उसके हाथों में चमक उठा। नायक की कातर आँखें प्राण-भिक्षा माँगने लगीं।</p><p>बुधगुप्त ने कहा- ”बोलो, अब स्वीकार है कि नहीं?”</p><p>”मैं अनुचर हूं, वरूणदेव की शपथ। मैं विश्वासघात नहीं करूँगा।” बुधगुप्त ने उसे छोड़ दिया।</p><p>चंपा ने युवक जलदस्यु के समीप आकर उसके क्षतों को अपनी स्निग्ध दृष्टि और कोमल करों से वेदना-विहीन कर दिया। बुधगुप्त के सुगठित शरीर पर रक्त-बिंदु विजय-तिलक कर रहे थे।</p><p>विश्राम लेकर बुधगुप्त ने पूछा,”हम लोग कहाँ होंगे?”</p><p>सें बहुत”बालीद्वीप  दूर, संभवतः एक नवीन द्वीप के पास, जिसमें अभी हम लोगों का बहुत कम आना-जाना होता है। सिंहल के वणिकों का वहाँ प्राधान्य है।”</p><p>”कितने दिनों में हम लोग वहाँ पहुँचेंगे?”</p><p>”अनुकूल पवन मिलने पर दो दिन में। तब तक के लिए खाद्य का अभाव न होगा।”</p><p>सहसा नायक ने नाविकों को डाँड़ लगाने की आज्ञा दी, और स्वयं पतवार पकड़क़र बैठ गया। बुधगुप्त के पूछने पर उसने कहा- ”यहाँ एक जलमग्न शैलखंड है। सावधान न रहने से नाव टकराने का भय है।”</p><p>”तुम्हें इन लोगों ने बंदी क्यों बनाया?”</p><p>”वाणिक् मणिभद्र की पाप-वासना ने।”</p><p>”तुम्हारा घर कहाँ है?”</p><p>”जाह्नवी के तट पर। चंपा-नगरी की एक क्षत्रिय बालिका हूँ। पिता इसी मणिभद्र के यहाँ प्रहरी का काम करते थे। माता का देहावसान हो जाने पर मैं भी पिता के साथ नाव पर ही रहने लगी। आठ बरस से समुद्र ही मेरा घर है। तुम्हारे आक्रमण के समय मेरे पिता ने ही सात दस्युओं को मारकर जल-समाधि ली। मैंने उसे गालियाँ सुनाई। उसी दिन से बंदी बना दी गई।” – चंपा रोष से जल रही थी।माधि ली। एक मास हुआ, मैं इस नील नभ के नीचे, नील जलनिधि के ऊपर, एक भयानक अनंतता में निस्सहाय हूँ -अनाथ हूँ। मणिभद्र ने मुझसे एक दिन घृणित प्रस्ताव किया</p><p>”मैं भी ताम्रलिप्ति का एक क्षत्रिय हूँ, चंपा! परंतु दुर्भाग्य से जलदस्यु बनकर जीवन बिताता हूँ। अब तुम क्या करोगी?”</p><p>”मैं अपने अदृष्ट को अनिर्दिष्ट ही रहने दूंगी। वह जहाँ ले जाए।”- चंपा की आँखें निस्सीम प्रदेश में निरूद्देश्य थीं। किसी आकांक्षा के लाल डोरे न थे। धवल अपांगों में बालकों के सदृश विश्वास था। हत्या-व्यवसायी दस्यु भी उसे देखकर काँप गया। उसके मन में एक संभ्रमपूर्ण श्रध्दा यौवन की पहली लहरों को जगाने लगी। समुद्र-वृक्ष पर विलंबमयी राग-रंजित संध्या थिरकने लगी। चंपा के असंयत कुंतल उसकी पीठ पर बिखरे थे। दुर्दान्त दस्यु ने देखा, अपनी महिमा में अलौकिक एक तरूण बालिका! वह विस्मय से अपने हृदय को टटोलने लगा। उसे एक नई वस्तु का पता चला। वह थी – कोमलता!</p><p>उसी समय नायक ने कहा – ”हम लोग द्वीप के पास पहुँच गए।”</p><p>बेला से नाव टकराई। चंपा निर्भीकता से कूद पडी। माँझी भी उतरे। बुधगुप्त ने कहा – ”जब इसका कोई नाम नहीं है, तो हम लोग इसे चंपा-द्वीप कहेंगे।”</p><p>चंपा हँस पडी।</p><p>पाँच बरस बाद –</p><p>शरद के धवल नक्षत्र नील गगन में झलमला रहे थे। चंद्र की उज्ज्वल विजय पर अंतरिक्ष में शरदलक्ष्मी ने आशीर्वाद के फूलों और खीलों को बिखेर दिया।</p><p>चंपा के एक उच्चसौध पर बैठी हुई तरूणी चंपा दीपक जला रही थी।</p><p>बडे यत्न से अभ्र्रक की मंजुषा में दीप धर कर उसने अपनी सुकुमार ऊँगलियों से डोरी खींची। वह दीपाधार ऊपर चढने लगा। भोली-भोली आँखें उसे ऊपर चढते हर्ष से देख रही थीं। डोरी धीरे-धीरे खींची गई। चंपा की कामना थी कि उसका आकाशदीप नक्षत्रों से हिलमिल जाए; किंतु वैसा होना असंभव था। उसने आशाभरी आँखें फिरा लीं।</p><p>सामने जल-राशी का रजत श्रृंगार था। वरूण बालिकाओं के लिए लहरों से हीरे</p><p>और नीलम की क्रीडा शैल-मालाएँ बन रही थीं- और वे मायाविनी छलनाएँ –</p><p>अपनी हँसी का कलनाद छोड़क़र छिप जाती थीं। दूर-दूर से धीवरों का</p><p>वंशी-झनकार उनके संगीत-सा मुखरित होता था। चंपा ने देखा कि तरल संकुल जलराशि में उसके कंदील का प्रतिबिंब अस्तव्यस्त था! वह अपनी पूर्णता के लिए सैंकड़ो चक्कर काटता था। वह अनमनी होकर उठ खडी हुई। किसी को पास न देखकर पुकारा- ”जया!”</p><p>एक श्यामा युवती सामने आकर खडी हुई। वह जंगली थी। नील नभोमंडल- से मुख में शुद्ध नक्षत्रों की पंक्ति के समान उसके दाँत हँसते ही रहते। वह चंपा को रानी कहती; बुधगुप्त की आज्ञा थी।</p><p>”महानाविक कब तक आयेंगे, बाहर पूछो तो।” चंपा ने कहा। जया चली गई।</p><p>दूरागत पवन चंपा के अंचल में विश्राम लेना चाहता था। उसके हृदय में गुदगुदी हो रही थी। आज न जाने क्यों वह बेसुध थी। एक दीर्घकाय दृढ पुरूष ने उसकी पीठ पर हाथ रख चमत्कृत कर दिया। उसने फिर कर कहा- ”बुधगुप्त!”</p><p>”बावली हो क्या? यहाँ बैठी हुई अभी तक दीप जला रही हो, तुम्हें यह काम करना है?”</p><p>”क्षीरनिधिशायी अनंत की प्रसन्नता के लिए क्या दासियों से आकाशदीप जलवाऊँ?”</p><p>”हँसी आती है। तुम किसको दीप जलाकर पथ दिखलाना चाहती हो? उसको, जिसको तुमने भगवान मान लिया है?”</p><p>”हाँ, वह भी कभी भटकते हैं, भूलते हैं; नहीं तो, बुधगुप्त को इतना ऐश्वर्य क्यों देते?”</p><p>”तो बुरा क्या हुआ, इस द्वीप की अधीश्वरी चंपारानी!”</p><p>”मुझे इस बंदीगृह से मुक्त करो। अब तो बाली, जावा और सुमात्रा का वाणिज्य केवल तुम्हारे ही अधिकार में है महानाविक! परंतु मुझे उन दिनों की स्मृति सुहावनी लगती है, जब तुम्हारे पास एक ही नाव थी और चंपा के उपकूल में पण्य लाद कर हम लोग सुखी जीवन बिताते थे। इस जल में अगणित बार हम लोगों की तरी आलोकमय प्रभात में तारिकाओं की मधुर ज्योति में- थिरकती थी। बुधगुप्त! उस विजन अनंत में जब माँझी सो जाते थे, दीपक बुझ जाते थे, हम-तुम परिश्रम से थककर पालों में शरीर लपेटकर एक-दूसरे का मुँह क्यों देखते थे? वह नक्षत्रों की मधुर छाया … ”</p><p>”तो चंपा! अब उससे भी अच्छे ढंग से हम लोग विचर सकते हैं। तुम मेरी प्राणदात्री हो, मेरी सर्वस्व हो।”</p><p>”नहीं- नहीं, तुमने दस्युवृत्ति छोड़ दी परंतु हृदय वैसा ही अकरूण, सतृष्ण और ज्वलनशील है। तुम भगवान के नाम पर हँसी उडाते हो। मेरे आकाशदीप पर व्यंग कर रहे हो। नाविक! उस प्रचंड आँधी में प्रकाश की एक-एक किरण के लिए हम लोग कितने व्याकुल थे। मुझे स्मरण है, जब मैं छोटी थी, मेरे पिता नौकरी पर समुद्र में जाते थे। मेरी माता, मिट्टी का दीपक बाँस की पिटारी में भागीरथी के तट पर बाँस के साथ ऊँचे टाँग देती थी। उस समय वह प्रार्थना करती – ”भगवान्! मेरे पथ-भ्रष्ट नाविक को अंधकार में ठीक पथ पर ले चलना।” और जब मेरे पिता बरसों पर लौटते तो कहते, ”साध्वी! तेरी प्रार्थना से भगवान् ने संकटों में मेरी रक्षा की है।” वह गद्गद हो जाती। मेरी माँ? आह नाविक! यह उसी की पुण्य-स्मृति है। मेरे पिता, वीर पिता की मृत्यु के निष्ठुर कारण, जल-दस्यु! हट जाओ।” – सहसा चंपा का मुख क्रोध से भीषण होकर रंग बदलने लगा। महानाविक ने कभी यह रूप न देखा था। वह ठठाकर हँस पडा।</p><p>”यह क्या, चंपा? तुम अस्वस्थ हो जाओगी, सो रहो।”- कहता हुआ चला गया। चंपा मुठ्ठी बाँधे उन्मादिनी-सी घूमती रही।</p><p>निर्जन समुद्र के उपकूल में वेला से टकरा कर लहरें बिखर जाती थीं। पश्चिम का पथिक थक गया था। उसका मुख पीला पड़ गया। अपनी शांत गंभीर हलचल में जलनिधि विचार में निमग्न था। वह जैसे प्रकाश की उन्मलिन किरणों से विरक्त था।</p><p>चंपा और जया धीरे-धीरे उस तट पर आकर खडी हो गई। तरंग से उठते हुए पवन ने उनके वसन को अस्त-व्यस्त कर दिया। जया के संकेत से एक छोटी-सी नौका आई। दोनों के उस पर बैठते ही नाविक उतर गया। जया नाव खेने लगी। चंपा मुग्ध-सी समुद्र के उदास वातावरण में अपने को मिश्रित कर देना चाहती थी।</p><p>”इतना जल! इतनी शीतलता! हृदय की प्यास न बुझी। पी सकूँगी? नहीं! तो जैसे वेला में चोट खाकर सिंधु चिल्ला उठता है, उसी के समान रोदन करूँ?</p><p>या जलते हुए स्वर्ण-गोलक सदृश अनंत जल में डूबकर बुझ जाऊँ?”- चंपा के देखते-देखते पीडा और ज्वलन से आरक्त बिंब धीरे-धीरे सिंधु में चौथाई-आधा, फिर संपूर्ण विलीन हो गया। एक दीर्घ निश्वास लेकर चंपा ने मुँह फेर लिया। देखा, तो महानाविक का बजरा उसके पास है। बुधगुप्त ने झुककर हाथ बढाया। चंपा उसके सहारे बजरे पर चढ ग़ई। दोनों पास-पास बैठ गए।</p><p>”इतनी छोटी नाव पर इधर घूमना ठीक नहीं। पास ही वह जलमग्न शैलखंड है। कहीं नाव टकरा जाती या ऊपर चढ ज़ाती, चंपा तो?”</p><p>”अच्छा होता, बुधगुप्त! जल में बंदी होना कठोर प्राचीरों से तो अच्छा है।”</p><p>”आह चंपा, तुम कितनी निर्दय हो! बुधगुप्त को आज्ञा देकर देखो तो, वह क्या नहीं कर सकता। जो तुम्हारे लिए नए द्वीप की सृष्टि कर सकता है, नई प्रजा खोज सकता है, नए राज्य बना सकता है, उसकी परीक्षा लेकर देखो तो… कहो, चंपा! वह कृपाण से अपना हृदय-पिंड निकाल अपने हाथों अतल जल में विसर्जन कर दे।” महानाविक- जिसके नाम से बाली, जावा और चंपा का आकाश गूँजता था, पवन थर्राता था। घुटनों के बल चंपा के सामने छलछलाई आँखों से बैठा था।</p><p>सामने शैलमाला की चोटी पर हरियाली में विस्तृत जल-देश में नील पिंगल संध्या, प्रकृति की सहृदय कल्पना, विश्राम की शीतल छाया, स्वप्नलोक का सृजन करने लगी।उस मोहिनी के रहस्यपूर्ण नीलजाल का कुहक स्फुट हो उठा। जैसे मदिरा से सारा अंतरिक्ष सिक्त हो गया। सृष्टि नील कमलों में भर उठी। उस सौरभ से पागल चंपा ने बुधगुप्त के दोनों हाथ पकड़ लिए। वहाँ एक आलिंगन हुआ, जैसे क्षितिज में आकाश और सिंधु का। किंतु उस परिरंभ में सहसा चैतन्य होकर चंपा ने अपनी कंचुकी से एक कृपाण निकाल लिया।</p><p>”बुधगुप्त! आज मैं अपने प्रतिशोध का कृपाण अतल जल में डुबा देती हूँ। हृदय ने छल किया, बार-बार धोखा दिया!”- चमककर वह कृपाण समुद्र का हृदय वेधता हुआ विलीन हो गया।</p><p>”तो आज से मैं विश्वास करूँ, क्षमा कर दिया गया?”- आश्चर्य-कंपित कंठ से महानाविक ने पूछा।</p><p>”विश्वास? कदापि नहीं, बुधगुप्त! जब मैं अपने हृदय पर विश्वास नहीं कर सकी, उसी ने धोखा दिया, तब मैं कैसे कहूँ? मैं तुम्हें घृणा करती हूँ फिर भी तुम्हारे लिए मर सकती हूँ। अंधेर है जलदस्यु। तुम्हें प्यार करती हूँ।”- चंपा रो पडी।</p><p>वह स्वप्नों की रंगीन संध्या, तम से अपनी आँखें बंद करने लगी थी। दीर्घ निश्वास लेकर महानाविक ने कहा- ”इस जीवन की पुण्यतम घडी क़ी स्मृति में एक प्रकाश-गृह बनाऊंगा, चंपा! यहीं उस पहाडी पर। संभव है कि मेरे जीवन की धँधली संध्या उससे आलोकपूर्ण हो जाए!”</p><p>चंपा के दूसरे भाग में एक मनोरम शैलमाला थी। वह बहुत दूर तक सिंधु-जल में निमग्न थी। सागर का चंचल जल उस पर उछलता हुआ उसे छिपाए था। आज उसी शैलमाला पर चंपा के आदि-निवासियों का समारोह था। उन सबों ने चंपा को वनदेवी-सा सजाया था। ताम्रलिप्ति के बहुत-से सैनिक नाविकों की श्रेणी में वन-कुसुम-विभूषिता चंपा शिविकारूढ़ होकर जा रही थी।</p><p>शैल के एक ऊँचे शिखर पर चंपा के नाविकों को सावधान करने के लिए सुदृढ दीप-स्तंभ बनवाया गया था। आज उसी का महोत्सव है। बुधगुप्त स्तंभ के द्वार पर खडा था। शिविका से सहायता देकर चंपा को उसने उतारा। दोनों ने भीतर पदार्पण किया था कि बाँसुरी और ढोल बजने लगे। पंक्तियों में कुसुम-भूषण से सजी वन-बालाएँ फूल उछालती हुई नाचने लगी।</p><p>दीप-स्तंभ की ऊपरी खिडकी से यह देखती हुई चंपा ने जया से पूछा- ”यह क्या है जया? इतनी बालिकाएँ कहाँ से बटोर लाई?”</p><p>”आज रानी का ब्याह है न?”- कहकर जया ने हँस दिया।</p><p>बुधगुप्त विस्तृत जलनिधि की ओर देख रहा था। उसे झकझोरकर चंपा ने पूछा- ”क्या यह सच है?”</p><p>”यदि तुम्हारी इच्छा हो, तो यह सच भी हो सकता है, चंपा! कितने वर्षों से मैं ज्वालामुखी को अपनी छाती में दबाए हूँ।”</p><p>”चुप रहो, महानाविक! क्या मुझे निस्सहाय और कंगाल जानकर तुमने आज सब प्रतिशोध लेना चाहा?”</p><p>”मैं तुम्हारे पिता का घातक नहीं हूँ, चंपा! वह एक दूसरे दस्यु के शस्त्र से मरे!”</p><p>”यदि मैं इसका विश्वास कर सकती। बुधगुप्त, वह दिन कितना सुंदर होता, वह क्षण कितना स्पृहणीय! आह! तुम इस निष्ठुरता में भी कितने महान् होते!”</p><p>जया नीचे चली गई थी। स्तंभ के संकीर्ण प्रकोष्ठ में बुधगुप्त और चंपा एकांत में एक-दूसरे के सामने बैठे थे।</p><p>बुधगुप्त ने चंपा के पैर पकड़ लिए। उच्छ्वसित शब्दों में वह कहने लगा- ”चंपा, हम लोग जन्मभूमि- भारतवर्ष से कितनी दूर इन निरीह प्राणियों में इंद्र और शची के समान पूजित हैं। स्मरण होता है वह दार्शनिकों का देश! वह महिमा की प्रतिमा! मुझे वह स्मृति नित्य आकर्षित करती है; परंतु मैं क्यों नहीं जाता? जानती हो, इतना महत्व प्राप्त करने पर भी मैं कंगाल हूँ! मेरा पत्थर-सा हृदय एक दिन सहसा तुम्हारे स्पर्श से चंद्रकांत मणि ही तरह द्रवित हुआ।</p><p>”चंपा! मैं ईश्वर को नहीं मानता, मैं पाप को नहीं मानता, मैं दया को नहीं समझ सकता, मैं उस लोक में विश्वास नहीं करता। पर मुझे अपने हृदय के एक दुर्बल अंश पर श्रध्दा हो चली है। तुम न जाने कैसे एक बहकी हुई तारिका के समान मेरे शून्य में उदित हो गई हो। आलोक की एक कोमल रेखा इस निविड़तम में मुस्कुराने लगी। पशु-बल और धन के उपासक के मन में किसी शांत और एकांत कामना की हँसी खिलखिलाने लगी; पर मैं न हँस सका!</p><p>”चलोगी चंपा? पोतवाहिनी पर असंख्य धनराशि लादकर राजरानी-सी जन्मभूमि के अंक में? आज हमारा परिणय हो, कल ही हम लोग भारत के लिए प्रस्थान करें। महानाविक बुधगुप्त की आज्ञा सिंधु की लहरें मानती हैं। वे स्वयं उस पोत-पुंज को दक्षिण पवन के समान भारत में पहुँचा देंगी। आह चंपा! चलो।”</p><p>चंपा ने उसके हाथ पकड़ लिए। किसी आकस्मिक झटके ने एक पलभर के लिए दोनों के अधरों को मिला दिया। सहसा चैतन्य होकर चंपा ने कहा- ”बुधगुप्त! मेरे लिए सब भूमि मिट्टी है; सब जल तरल है; सब पवन शीतल है। कोई विशेष आकांक्षा हृदय में अग्नि के समान प्रज्वलित नहीं। सब मिलाकर मेरे लिए एक शून्य है। प्रिय नाविक! तुम स्वदेश लौट जाओ, विभवों का सुख भोगने के लिए, और मुझे, छोड़ दो इन निरीह भोले-भाले प्रणियों के दुख की सहानुभूति और सेवा के लिए।”</p><p>”तब मैं अवश्य चला जाऊँगा, चंपा! यहाँ रहकर मैं अपने हृदय पर अधिकार रख सकूँ- इसमें संदेह है। आह! उन लहरों में मेरा विनाश हो जाए।”- महानाविक के उच्छ्वास में विकलता थी। फिर उसने पूछा- ”तुम अकेली यहाँ क्या करोगी?”</p><p>”पहले विचार था कि कभी-कभी इस दीप-स्तंभ पर से आलोक जलाकर अपने पिता की समाधि का इस जल से अन्वेषण करूँगी। किन्तु देखती हूँ, मुझे भी इसी में जलना होगा, जैसे आकाशदीप।”</p><p>एक दिन स्वर्ण-रहस्य के प्रभात में चंपा ने अपने दीप-स्तंभ पर से देखा- सामुद्रिक नावों की एक श्रेणी चम्पा का उपकूल छोड़क़र पश्चिम-उत्तर की ओर महाजल-व्याल के समान संतरण कर रही है। उसकी आँखों से आँसू बहने लगे।</p><p>यह कितनी ही शताब्दियों पहले की कथा है। चंपा आजीवन उस दीप-स्तंभ में आलोक जलाती रही। किंतु उसके बाद भी बहुत दिन, द्वीपनिवासी, उस माया-ममता और स्नेह-सेवा की देवी की समाधि-सदृश पूजा करते थे।</p><p>एक दिन काल के कठोर हाथों ने उसे भी अपनी चंचलता से गिरा दिया।</p><p><strong>उद्देश्य:</strong> इस कहानी का उद्देश्य व्यक्तिक चरित्र की स्थापना करना है। चंपा बुद्धगुप्त को प्यार को प्यार तो करती है, किंतु अपने पिता के हत्यारे से वह प्रेम करके भी घृणा करती है यही उसकी चारित्रिक विशेषता है, जिसे स्थाओइत करने में प्रसाद जी को पूर्णतः सफलता मिली है।</p><span id="wordads-inline-marker" style="display: none;"></span><div id="atatags-1546818081-66a12feeecfde"></div></div></div><link rel="stylesheet" href="/HindiWeb/IN/wiki_preview.css"><script src="/Ex/jquery-3.7.1.min.js"></script><script src="/Ex/js/simple-wp.js"></script></body>