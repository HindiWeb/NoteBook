<link rel="stylesheet" href="style.css"><link rel="stylesheet" href="night.css"><title>जयशंकर प्रसाद – कामायनी ‘श्रद्धा सर्ग’ (कविता)</title><style>p{font-size:110%;} .site .day-night{display:inline-flex;border:1px solid;margin:16px;cursor:pointer;}.site .day-night div{display:inline-block;width:20px;height:20px;}</style><body class="day"><div id="page" class="site"><div class="day-night"><div onclick="document.body.classList.remove('night')" style="background:#fff;">&nbsp;&nbsp;</div><div onclick="document.body.classList.add('night')" style="background:#000;">&nbsp;&nbsp;</div></div><header class="entry-header"><meta http-equiv="Content-Type" content="text/html;charset=UTF-8"><h1 class="entry-title">जयशंकर प्रसाद – कामायनी ‘श्रद्धा सर्ग’ (कविता)</h1><div class="entry-meta"><span class="posted-on">Posted on <a href="https://abhivyakti.life/2021/02/23/%e0%a4%95%e0%a4%be%e0%a4%ae%e0%a4%be%e0%a4%af%e0%a4%a8%e0%a5%80-%e0%a4%b6%e0%a5%8d%e0%a4%b0%e0%a4%a6%e0%a5%8d%e0%a4%a7%e0%a4%be-%e0%a4%b8%e0%a4%b0%e0%a5%8d%e0%a4%97-%e0%a4%9c/" rel="bookmark"><time class="entry-date published" datetime="2021-02-23T20:53:32+05:30">February 23, 2021</time><time class="updated" datetime="2021-11-05T12:25:16+05:30">November 5, 2021</time></a></span><span class="byline"> by <span class="author vcard"><a class="url fn n" href="https://abhivyakti.life/author/indu0169/">इंदु सिंह</a></span></span></div></header><div class="entry-content"><p><strong>भाग-</strong><strong>1</strong></p><p>कौन हो तुम? संसृति-जलनिधि</p><p>तीर-तरंगों से फेंकी मणि एक,</p><p>कर रहे निर्जन का चुपचाप</p><p>प्रभा की धारा से अभिषेक?</p><p><br>मधुर विश्रांत और एकांत-जगत का</p><p>सुलझा हुआ रहस्य,</p><p>एक करुणामय सुंदर मौन</p><p>और चंचल मन का आलस्य”</p><p><br>सुना यह मनु ने मधु गुंजार</p><p>मधुकरी का-सा जब सानंद,</p><p>किये मुख नीचा कमल समान</p><p>प्रथम कवि का ज्यों सुंदर छंद,</p><p><br>एक झटका-सा लगा सहर्ष,</p><p>निरखने लगे लुटे-से</p><p>कौन गा रहा यह सुंदर संगीत?</p><p>कुतुहल रह न सका फिर मौन।</p><p><br>और देखा वह सुंदर दृश्य</p><p>नयन का इद्रंजाल अभिराम,</p><p>कुसुम-वैभव में लता समान</p><p>चंद्रिका से लिपटा घनश्याम।</p><p><br>हृदय की अनुकृति बाह्य उदार</p><p>एक लम्बी काया, उन्मुक्त</p><p>मधु-पवन क्रीडित ज्यों शिशु साल,</p><p>सुशोभित हो सौरभ-संयुक्त।</p><p><br>मसृण, गांधार देश के नील</p><p>रोम वाले मेषों के चर्म,</p><p>ढक रहे थे उसका वपु कांत</p><p>बन रहा था वह कोमल वर्म।</p><p><br>नील परिधान बीच सुकुमार</p><p>खुल रहा मृदुल अधखुला अंग,</p><p>खिला हो ज्यों बिजली का फूल</p><p>मेघवन बीच गुलाबी रंग।</p><p><br>आह वह मुख पश्विम के व्योम बीच</p><p>जब घिरते हों घन श्याम,</p><p>अरूण रवि-मंडल उनको भेद</p><p>दिखाई देता हो छविधाम।</p><p><br>या कि, नव इंद्रनील लघु श्रृंग</p><p>फोड़ कर धधक रही हो कांत</p><p>एक ज्वालामुखी अचेत</p><p>माधवी रजनी में अश्रांत।</p><p><br>घिर रहे थे घुँघराले बाल अंस</p><p>अवलंबित मुख के पास,</p><p>नील घनशावक-से सुकुमार</p><p>सुधा भरने को विधु के पास।</p><p><br>और, उस पर वह मुसक्यान</p><p>रक्त किसलय पर ले विश्राम</p><p>अरुण की एक किरण अम्लान</p><p>अधिक अलसाई हो अभिराम।</p><p><br>नित्य-यौवन छवि से ही दीप्त</p><p>विश्व की करूण कामना मूर्ति,</p><p>स्पर्श के आकर्षण से पूर्ण</p><p>प्रकट करती ज्यों जड़ में स्फूर्ति।</p><p><br>ऊषा की पहिली लेखा कांत,</p><p>माधुरी से भीगी भर मोद,</p><p>मद भरी जैसे उठे सलज्ज</p><p>भोर की तारक-द्युति की गोद</p><p><br>कुसुम कानन अंचल में</p><p>मंद-पवन प्रेरित सौरभ साकार,</p><p>रचित, परमाणु-पराग-शरीर</p><p>खड़ा हो, ले मधु का आधार।</p><p><br>और, पडती हो उस पर शुभ्र नवल</p><p>मधु-राका मन की साध,</p><p>हँसी का मदविह्वल प्रतिबिंब</p><p>मधुरिमा खेला सदृश अबाध।</p><p><br>कहा मनु ने-“नभ धरणी बीच</p><p>बना जीचन रहस्य निरूपाय,</p><p>एक उल्का सा जलता भ्रांत,</p><p>शून्य में फिरता हूँ असहाय।</p><p><br>शैल निर्झर न बना हतभाग्य,</p><p>गल नहीं सका जो कि हिम-खंड,</p><p>दौड़ कर मिला न जलनिधि-अंक</p><p>आह वैसा ही हूँ पाषंड।</p><p><br>पहेली-सा जीवन है व्यस्त,</p><p>उसे सुलझाने का अभिमान</p><p>बताता है विस्मृति का मार्ग</p><p>चल रहा हूँ बनकर अनज़ान।</p><p><br>भूलता ही जाता दिन-रात</p><p>सजल अभिलाषा कलित अतीत,</p><p>बढ़ रहा तिमिर-गर्भ में</p><p>नित्य जीवन का यह संगीत।</p><p><br>क्या कहूँ, क्या हूँ मैं उद्भ्रांत?</p><p>विवर में नील गगन के आज</p><p>वायु की भटकी एक तरंग,</p><p>शून्यता का उज़ड़ा-सा राज़।</p><p><br>एक स्मृति का स्तूप अचेत,</p><p>ज्योति का धुँधला-सा प्रतिबिंब</p><p>और जड़ता की जीवन-राशि,</p><p>सफलता का संकलित विलंब।”</p><p><br>“कौन हो तुम बंसत के दूत</p><p>विरस पतझड़ में अति सुकुमार।</p><p>घन-तिमिर में चपला की रेख</p><p>तपन में शीतल मंद बयार।</p><p><br>नखत की आशा-किरण समान</p><p>हृदय के कोमल कवि की कांत-</p><p>कल्पना की लघु लहरी दिव्य</p><p>कर रही मानस-हलचल शांत”।</p><p><br>लगा कहने आगंतुक व्यक्ति</p><p>मिटाता उत्कंठा सविशेष,</p><p>दे रहा हो कोकिल सानंद</p><p>सुमन को ज्यों मधुमय संदेश।</p><p><br>“भरा था मन में नव उत्साह</p><p>सीख लूँ ललित कला का ज्ञान,</p><p>इधर रही गन्धर्वों के देश,</p><p>पिता की हूँ प्यारी संतान।</p><p><br>घूमने का मेरा अभ्यास बढ़ा था</p><p>मुक्त-व्योम-तल नित्य,</p><p>कुतूहल खोज़ रहा था,</p><p>व्यस्त हृदय-सत्ता का सुंदर सत्य।</p><p><br>दृष्टि जब जाती हिमगिरी ओर</p><p>प्रश्न करता मन अधिक अधीर,</p><p>धरा की यह सिकुडन भयभीत आह,</p><p>कैसी है? क्या है? पीर?</p><p><br>मधुरिमा में अपनी ही मौन</p><p>एक सोया संदेश महान,</p><p>सज़ग हो करता था संकेत,</p><p>चेतना मचल उठी अनजान।</p><p><br>बढ़ा मन और चले ये पैर,</p><p>शैल-मालाओं का श्रृंगार,</p><p>आँख की भूख मिटी यह देख</p><p>आह कितना सुंदर संभार।</p><p><br>एक दिन सहसा सिंधु अपार</p><p>लगा टकराने नद तल क्षुब्ध,</p><p>अकेला यह जीवन निरूपाय</p><p>आज़ तक घूम रहा विश्रब्ध।</p><p><br>यहाँ देखा कुछ बलि का अन्न,</p><p>भूत-हित-रत किसका यह दान</p><p>इधर कोई है अभी सजीव,</p><p>हुआ ऐसा मन में अनुमान।</p><p><strong>भाग-</strong><strong>2</strong></p><p>तपस्वी क्यों हो इतने क्लांत?</p><p>वेदना का यह कैसा वेग?</p><p>आह!तुम कितने अधिक हताश-</p><p>बताओ यह कैसा उद्वेग?</p><p><br>हृदय में क्या है नहीं अधीर-</p><p>लालसा की निश्शेष?</p><p>कर रहा वंचित कहीं न त्याग तुम्हें,</p><p>मन में घर सुंदर वेश</p><p><br>दुख के डर से तुम अज्ञात</p><p>जटिलताओं का कर अनुमान,</p><p>काम से झिझक रहे हो आज़</p><p>भविष्य से बनकर अनजान,</p><p><br>कर रही लीलामय आनंद-</p><p>महाचिति सजग हुई-सी व्यक्त,</p><p>विश्व का उन्मीलन अभिराम-</p><p>इसी में सब होते अनुरक्त।</p><p><br>काम-मंगल से मंडित श्रेय,</p><p>सर्ग इच्छा का है परिणाम,</p><p>तिरस्कृत कर उसको तुम भूल</p><p>बनाते हो असफल भवधाम”</p><p><br>“दुःख की पिछली रजनी बीच</p><p>विकसता सुख का नवल प्रभात,</p><p>एक परदा यह झीना नील</p><p>छिपाये है जिसमें सुख गात।</p><p><br>जिसे तुम समझे हो अभिशाप,</p><p>जगत की ज्वालाओं का मूल-</p><p>ईश का वह रहस्य वरदान,</p><p>कभी मत इसको जाओ भूल।</p><p><br>विषमता की पीडा से व्यक्त हो रहा</p><p>स्पंदित विश्व महान,</p><p>यही दुख-सुख विकास का सत्य</p><p>यही भूमा का मधुमय दान।</p><p><br>नित्य समरसता का अधिकार</p><p>उमडता कारण-जलधि समान,</p><p>व्यथा से नीली लहरों बीच</p><p>बिखरते सुख-मणिगण-द्युतिमान।”</p><p><br>लगे कहने मनु सहित विषाद-</p><p>“मधुर मारूत-से ये उच्छ्वास</p><p>अधिक उत्साह तरंग अबाध</p><p>उठाते मानस में सविलास।</p><p><br>किंतु जीवन कितना निरूपाय!</p><p>लिया है देख, नहीं संदेह,</p><p>निराशा है जिसका कारण,</p><p>सफलता का वह कल्पित गेह।”</p><p><br>कहा आगंतुक ने सस्नेह- “अरे,</p><p>तुम इतने हुए अधीर</p><p>हार बैठे जीवन का दाँव,</p><p>जीतते मर कर जिसको वीर।</p><p><br>तप नहीं केवल जीवन-सत्य</p><p>करूण यह क्षणिक दीन अवसाद,</p><p>तरल आकांक्षा से है भरा-</p><p>सो रहा आशा का आल्हाद।</p><p><br>प्रकृति के यौवन का श्रृंगार</p><p>करेंगे कभी न बासी फूल,</p><p>मिलेंगे वे जाकर अति शीघ्र</p><p>आह उत्सुक है उनकी धूल।</p><p><br>पुरातनता का यह निर्मोक</p><p>सहन करती न प्रकृति पल एक,</p><p>नित्य नूतनता का आंनद</p><p>किये है परिवर्तन में टेक।</p><p><br>युगों की चट्टानों पर सृष्टि</p><p>डाल पद-चिह्न चली गंभीर,</p><p>देव,गंधर्व,असुर की पंक्ति</p><p>अनुसरण करती उसे अधीर।”</p><p><br>“एक तुम, यह विस्तृत भू-खंड</p><p>प्रकृति वैभव से भरा अमंद,</p><p>कर्म का भोग, भोग का कर्म,</p><p>यही जड़ का चेतन-आनन्द।</p><p><br>अकेले तुम कैसे असहाय</p><p>यजन कर सकते? तुच्छ विचार।</p><p>तपस्वी! आकर्षण से हीन</p><p>कर सके नहीं आत्म-विस्तार।</p><p><br>दब रहे हो अपने ही बोझ</p><p>खोजते भी नहीं कहीं अवलंब,</p><p>तुम्हारा सहचर बन कर क्या न</p><p>उऋण होऊँ मैं बिना विलंब?</p><p><br>समर्पण लो-सेवा का सार,</p><p>सजल संसृति का यह पतवार,</p><p>आज से यह जीवन उत्सर्ग</p><p>इसी पद-तल में विगत-विकार</p><p><br>दया, माया, ममता लो आज,</p><p>मधुरिमा लो, अगाध विश्वास,</p><p>हमारा हृदय-रत्न-निधि</p><p>स्वच्छ तुम्हारे लिए खुला है पास।</p><p><br>बनो संसृति के मूल रहस्य,</p><p>तुम्हीं से फैलेगी वह बेल,</p><p>विश्व-भर सौरभ से भर जाय</p><p>सुमन के खेलो सुंदर खेल।”</p><p><br>“और यह क्या तुम सुनते नहीं</p><p>विधाता का मंगल वरदान-</p><p>‘शक्तिशाली हो, विजयी बनो’</p><p>विश्व में गूँज रहा जय-गान।</p><p><br>डरो मत, अरे अमृत संतान</p><p>अग्रसर है मंगलमय वृद्धि,</p><p>पूर्ण आकर्षण जीवन केंद्र</p><p>खिंची आवेगी सकल समृद्धि।</p><p><br>देव-असफलताओं का ध्वंस</p><p>प्रचुर उपकरण जुटाकर आज,</p><p>पड़ा है बन मानव-सम्पत्ति</p><p>पूर्ण हो मन का चेतन-राज।</p><p><br>चेतना का सुंदर इतिहास-</p><p>अखिल मानव भावों का सत्य,</p><p>विश्व के हृदय-पटल पर</p><p>दिव्य अक्षरों से अंकित हो नित्य।</p><p><br>विधाता की कल्याणी सृष्टि,</p><p>सफल हो इस भूतल पर पूर्ण,</p><p>पटें सागर, बिखरे ग्रह-पुंज</p><p>और ज्वालामुखियाँ हों चूर्ण।</p><p><br>उन्हें चिंगारी सदृश सदर्प</p><p>कुचलती रहे खडी सानंद,</p><p>आज से मानवता की कीर्ति</p><p>अनिल, भू, जल में रहे न बंद।</p><p><br>जलधि के फूटें कितने उत्स-</p><p>द्वीफ-कच्छप डूबें-उतरायें।</p><p>किन्तु वह खड़ी रहे दृढ-मूर्ति</p><p>अभ्युदय का कर रही उपाय।</p><p><br>विश्व की दुर्बलता बल बने,</p><p>पराजय का बढ़ता व्यापार-</p><p>हँसाता रहे उसे सविलास</p><p>शक्ति का क्रीडामय संचार।</p><p><br>शक्ति के विद्युत्कण जो व्यस्त</p><p>विकल बिखरे हैं, हो निरूपाय,</p><p>समन्वय उसका करे समस्त</p><p>विजयिनी मानवता हो जाय”।</p><span id="wordads-inline-marker" style="display: none;"></span><div id="atatags-1546818081-66a13649df3db"></div></div></div><link rel="stylesheet" href="/HindiWeb/IN/wiki_preview.css"><script src="/Ex/jquery-3.7.1.min.js"></script><script src="/Ex/js/simple-wp.js"></script></body>