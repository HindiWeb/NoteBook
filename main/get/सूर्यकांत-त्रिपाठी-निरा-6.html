<link rel="stylesheet" href="style.css"><link rel="stylesheet" href="night.css"><title>सूर्यकांत त्रिपाठी ‘निराला’ – सरोज स्मृति (कविता)</title><style>p{font-size:110%;} .site .day-night{display:inline-flex;border:1px solid;margin:16px;cursor:pointer;}.site .day-night div{display:inline-block;width:20px;height:20px;}</style><body class="day"><div id="page" class="site"><div class="day-night"><div onclick="document.body.classList.remove('night')" style="background:#fff;">&nbsp;&nbsp;</div><div onclick="document.body.classList.add('night')" style="background:#000;">&nbsp;&nbsp;</div></div><header class="entry-header"><meta http-equiv="Content-Type" content="text/html;charset=UTF-8"><h1 class="entry-title">सूर्यकांत त्रिपाठी ‘निराला’ – सरोज स्मृति (कविता)</h1><div class="entry-meta"><span class="posted-on">Posted on <a href="https://abhivyakti.life/2021/04/05/%e0%a4%b8%e0%a5%82%e0%a4%b0%e0%a5%8d%e0%a4%af%e0%a4%95%e0%a4%be%e0%a4%82%e0%a4%a4-%e0%a4%a4%e0%a5%8d%e0%a4%b0%e0%a4%bf%e0%a4%aa%e0%a4%be%e0%a4%a0%e0%a5%80-%e0%a4%a8%e0%a4%bf%e0%a4%b0%e0%a4%be-6/" rel="bookmark"><time class="entry-date published" datetime="2021-04-05T20:58:48+05:30">April 5, 2021</time><time class="updated" datetime="2021-04-05T21:03:17+05:30">April 5, 2021</time></a></span><span class="byline"> by <span class="author vcard"><a class="url fn n" href="https://abhivyakti.life/author/indu0169/">इंदु सिंह</a></span></span></div></header><div class="entry-content"><p>सूर्यकांत त्रिपाठी ‘निराला’ की ‘सरोज स्मृति’ और ‘राम की शक्ति-पूजा’ एक ही समय में लिखी गई हैं। ‘सरोज स्मृति’ कविता का रचनाकाल 1935 है और राम की शक्ति पूजा का  1936। <strong>‘</strong>सरोज स्मृति’ हिन्दी का श्रेष्ठतम शोक गीत है। कवि निराला के द्वारा अपनी पुत्री की मृत्यु पर लिखी गई इस कविता में करुणा भाव की प्रधानता है। विराग भाव के बीच नीति, शृंगार और कभी-कभी व्यंग्य और हास्यमूलक प्रसंगों को पिरोना इसकी अनोखी विशिष्टता है। यह निराला जी का अपने ढंग की एक अकेली कविता है जिसमें उनका अपना जीवन भी आ गया है। निराला जी मृत्युंजयी थे।</p><p>राम विलास शर्मा के शब्दों में-</p><p><strong>“जीवन द्रष्टा अनेक हुए हैं जीवन से निराश होकर मृत्यु का आमंत्रण करने वालों की भी कमी नहीं। जो मृत्यु का सामना करके मृत्यु का वरण करते हैं, उन विरले साधकों में थे निराला।”</strong><strong></strong></p><p>‘सरोज स्मृति’ कविता में कवि ने अपनी प्रिय पुत्री सरोज के बाल्यकाल से लेकर मृत्यु तक की घटनाओं को बङे प्रभावशाली ढंग से अंकित किया है। इसमें कवि ने सरोज की बाल्यावस्था, एवं तरुणाई के बङे ही मार्मिक और पवित्र चित्र अंकित किए हैं। इस कविता में एक भाग्यहीन पिता का संघर्ष, समाज से उसके संबंध, पुत्री के प्रति बहुत कुछ न कर पाने की अकर्मण्यता का बोध प्रकट हुआ है। कविता के माध्यम से निराला का जीवन-संघर्ष प्रकट हुआ है। सरोज स्मृति कविता पुत्री सरोज के आसमयिक मृत्यु पर लिखी गई है। कवि कविता में यथार्थ जीवन को चित्रित करते हैं। कवि जीवन के दु:खों के साथ-साथ ही सरोज की स्मृतियों का चित्रण करते हैं। सरोज-स्मृति में मुख्यतः तीन स्वर मुखरित हुए हैं। पहला कवि का विद्रोही और क्रांतिदशा, दूसरा पुत्री सरोज के प्रति पिता का वात्सल्य भाव और तीसरा जीवन में संघर्ष, अपमान तथा वंचना के फलस्वरूप व्यथा एवं निराशा की सघनता। वे कहते हैं- <strong>‘दुःख ही जीवन कथा रही, क्या कहूँ आज जो नहीं कही।’</strong></p><p>इन पंक्तियों में कवि की वेदना व जीवन संघर्ष साफ झलकता है।<br><br></p><p><strong>सरोज स्मृति (कविता)</strong><br>ऊनविंश पर जो प्रथम चरण<br>तेरा वह जीवन-सिन्धु-तरण;<br>तनये, ली कर दृक्पात तरुण<br>जनक से जन्म की विदा अरुण!<br>गीते मेरी, तज रूप-नाम<br>वर लिया अमर शाश्वत विराम<br>पूरे कर शुचितर सपर्याय<br>जीवन के अष्टादशाध्याय,<br>चढ़ मृत्यु-तरणि पर तूर्ण-चरण<br>कह-“पित:, पूर्ण आलोक-वरण<br>करती हूँ मैं, यह नहीं मरण,<br>‘सरोज’ का ज्योति:शरण-तरण!” —<br><br></p><p>अशब्द अधरों का सुना भाष,<br>मैं कवि हूँ, पाया है प्रकाश<br>मैंने कुछ, अहरह रह निर्भर<br>ज्योतिस्तरणा के चरणों पर।<br>जीवित-कविते, शत-शर-जर्जर<br>छोड़ कर पिता को पृथ्वी पर<br>तू गई स्वर्ग, क्या यह विचार–<br>“जब पिता करेंगे मार्ग पार<br>यह, अक्षम अति, तब मैं सक्षम,<br>तारूँगी कर गह दुस्तर तम?”–<br><br>कहता तेरा प्रयाण सविनय,–<br>कोई न था अन्य भावोदय।<br>श्रावण-नभ का स्तब्धान्धकार<br>शुक्ला प्रथमा, कर गई पार!<br><br></p><p>धन्ये, मैं पिता निरर्थक था,<br>कुछ भी तेरे हित न कर सका!<br>जाना तो अर्थागमोपाय,<br>पर रहा सदा संकुचित-काय<br>लखकर अनर्थ आर्थिक पथ पर<br>हारता रहा मैं स्वार्थ-समर।<br>शुचिते, पहनाकर चीनांशुक<br>रख सका न तुझे अत: दधिमुख।<br>क्षीण का न छीना कभी अन्न,<br>मैं लख न सका वे दृग विपन्न;<br>अपने आँसुओं अत: बिम्बित<br>देखे हैं अपने ही मुख-चित।<br><br></p><p>सोचा है नत हो बार बार–<br>“यह हिन्दी का स्नेहोपहार,<br>यह नहीं हार मेरी, भास्वर<br>यह रत्नहार-लोकोत्तर वर!”–<br>अन्यथा, जहाँ है भाव शुद्ध<br>साहित्य-कला-कौशल प्रबुद्ध,<br>हैं दिये हुए मेरे प्रमाण<br>कुछ वहाँ, प्राप्ति को समाधान</p><p>पार्श्व में अन्य रख कुशल हस्त<br>गद्य में पद्य में समाभ्यस्त।–<br>देखें वे; हसँते हुए प्रवर,<br>जो रहे देखते सदा समर,<br>एक साथ जब शत घात घूर्ण<br>आते थे मुझ पर तुले तूर्ण,<br>देखता रहा मैं खडा़ अपल<br>वह शर-क्षेप, वह रण-कौशल।<br>व्यक्त हो चुका चीत्कारोत्कल<br>क्रुद्ध युद्ध का रुद्ध-कंठ फल।<br>और भी फलित होगी वह छवि,<br>जागे जीवन-जीवन का रवि,<br>लेकर-कर कल तूलिका कला,<br>देखो क्या रँग भरती विमला,<br>वांछित उस किस लांछित छवि पर<br>फेरती स्नेह कूची भर।<br><br></p><p>अस्तु मैं उपार्जन को अक्षम<br>कर नहीं सका पोषण उत्तम<br>कुछ दिन को, जब तू रही साथ,<br>अपने गौरव से झुका माथ,<br>पुत्री भी, पिता-गेह में स्थिर,<br>छोड़ने के प्रथम जीर्ण अजिर।<br>आँसुओं सजल दृष्टि की छलक<br>पूरी न हुई जो रही कलक<br><br>प्राणों की प्राणों में दब कर<br>कहती लघु-लघु उसाँस में भर;<br>समझता हुआ मैं रहा देख,<br>हटती भी पथ पर दृष्टि टेक।<br><br></p><p>तू सवा साल की जब कोमल<br>पहचान रही ज्ञान में चपल<br>माँ का मुख, हो चुम्बित क्षण-क्षण<br>भरती जीवन में नव जीवन,<br>वह चरित पूर्ण कर गई चली<br>तू नानी की गोद जा पली।<br>सब किये वहीं कौतुक-विनोद<br>उस घर निशि-वासर भरे मोद;<br>खाई भाई की मार, विकल<br>रोई उत्पल-दल-दृग-छलछल,<br>चुमकारा सिर उसने निहार<br>फिर गंगा-तट-सैकत-विहार<br>करने को लेकर साथ चला,<br>तू गहकर चली हाथ चपला;<br>आँसुओं-धुला मुख हासोच्छल,<br>लखती प्रसार वह ऊर्मि-धवल।<br>तब भी मैं इसी तरह समस्त<br>कवि-जीवन में व्यर्थ भी व्यस्त<br>लिखता अबाध-गति मुक्त छंद,</p><p>पर संपादकगण निरानंद<br>वापस कर देते पढ़ सत्त्वर<br>दे एक-पंक्ति-दो में उत्तर।<br>लौटी लेकर रचना उदास<br>ताकता हुआ मैं दिशाकाश<br>बैठा प्रान्तर में दीर्घ प्रहर<br>व्यतीत करता था गुन-गुन कर<br>सम्पादक के गुण; यथाभ्यास<br>पास की नोंचता हुआ घास<br>अज्ञात फेंकता इधर-उधर<br>भाव की चढी़ पूजा उन पर।<br>याद है दिवस की प्रथम धूप<br>थी पडी़ हुई तुझ पर सुरूप,<br>खेलती हुई तू परी चपल,<br>मैं दूरस्थित प्रवास में चल<br>दो वर्ष बाद हो कर उत्सुक<br>देखने के लिये अपने मुख<br>था गया हुआ, बैठा बाहर<br>आँगन में फाटक के भीतर,<br>मोढे़ पर, ले कुंडली हाथ<br>अपने जीवन की दीर्घ-गाथ।<br>पढ़ लिखे हुए शुभ दो विवाह।<br>हँसता था, मन में बडी़ चाह<br>खंडित करने को भाग्य-अंक,<br>देखा भविष्य के प्रति अशंक।<br><br></p><p>इससे पहिले आत्मीय स्वजन<br>सस्नेह कह चुके थे जीवन<br>सुखमय होगा, विवाह कर लो<br>जो पढी़ लिखी हो–सुन्दर हो।<br>आये ऐसे अनेक परिणय,<br>पर विदा किया मैंने सविनय<br>सबको, जो अडे़ प्रार्थना भर<br>नयनों में, पाने को उत्तर<br>अनुकूल, उन्हें जब कहा निडर–<br>“मैं हूँ मंगली,” मुडे़ सुनकर<br>इस बार एक आया विवाह<br>जो किसी तरह भी हतोत्साह<br>होने को न था, पडी़ अड़चन,<br>आया मन में भर आकर्षण<br>उस नयनों का, सासु ने कहा–<br>“वे बडे़ भले जन हैं भैय्या,<br>एन्ट्रेंस पास है लड़की वह,<br>बोले मुझसे–‘छब्बीस ही तो<br>वर की है उम्र, ठीक ही है,<br>लड़की भी अट्ठारह की है।’<br>फिर हाथ जोडने लगे कहा —<br>‘वे नहीं कर रहे ब्याह, अहा,<br>हैं सुधरे हुए बडे़ सज्जन।<br>अच्छे कवि, अच्छे विद्वज्जन।<br>हैं बडे़ नाम उनके। शिक्षित<br>लड़की भी रूपवती; समुचित<br>आपको यही होगा कि कहें<br>हर तरह उन्हें; वर सुखी रहें।’</p><p>आयेंगे कल।” दृष्टि थी शिथिल,<br>आई पुतली तू खिल-खिल-खिल<br>हँसती, मैं हुआ पुन: चेतन<br>सोचता हुआ विवाह-बन्धन।<br>कुंडली दिखा बोला–“ए–लो”<br>आई तू, दिया, कहा–“खेलो।”<br>कर स्नान शेष, उन्मुक्त-केश<br>सासुजी रहस्य-स्मित सुवेश<br>आईं करने को बातचीत<br>जो कल होनेवाली, अजीत,<br>संकेत किया मैंने अखिन्न<br>जिस ओर कुंडली छिन्न-भिन्न;<br>देखने लगीं वे विस्मय भर<br>तू बैठी संचित टुकडों पर।<br><br></p><p>धीरे-धीरे फिर बढा़ चरण,<br>बाल्य की केलियों का प्रांगण<br>कर पार, कुंज-तारुण्य सुघर<br>आईं, लावण्य-भार थर-थर<br>काँपा कोमलता पर सस्वर<br>ज्यौं मालकौस नव वीणा पर,<br>नैश स्वप्न ज्यों तू मंद मंद<br>फूटी उषा जागरण छंद<br>काँपी भर निज आलोक-भार,<br>काँपा वन, काँपा दिक् प्रसार।<br>परिचय-परिचय पर खिला सकल —<br>नभ, पृथ्वी, द्रुम, कलि, किसलय दल<br>क्या दृष्टि। अतल की सिक्त-धार<br>ज्यों भोगावती उठी अपार,<br>उमड़ता उर्ध्व को कल सलील<br>जल टलमल करता नील नील,<br>पर बँधा देह के दिव्य बाँध;<br>छलकता दृगों से साध साध।<br>फूटा कैसा प्रिय कंठ-स्वर<br>माँ की मधुरिमा व्यंजना भर<br>हर पिता कंठ की दृप्त-धार<br>उत्कलित रागिनी की बहार!<br>बन जन्मसिद्ध गायिका, तन्वि,<br>मेरे स्वर की रागिनी वह्लि<br>साकार हुई दृष्टि में सुघर,<br>समझा मैं क्या संस्कार प्रखर।<br>शिक्षा के बिना बना वह स्वर<br>है, सुना न अब तक पृथ्वी पर!<br>जाना बस, पिक-बालिका प्रथम<br>पल अन्य नीड़ में जब सक्षम<br>होती उड़ने को, अपना स्वर<br>भर करती ध्वनित मौन प्रान्तर।<br>तू खिंची दृष्टि में मेरी छवि,<br>जागा उर में तेरा प्रिय कवि,<br>उन्मनन-गुंज सज हिला कुंज<br>तरु-पल्लव कलिदल पुंज-पुंज<br>बह चली एक अज्ञात बात<br>चूमती केश–मृदु नवल गात,<br>देखती सकल निष्पलक-नयन<br>तू, समझा मैं तेरा जीवन।<br><br></p><p>सासु ने कहा लख एक दिवस:–<br>“भैया अब नहीं हमारा बस,<br>पालना-पोसना रहा काम,<br>देना ‘सरोज’ को धन्य-धाम,<br>शुचि वर के कर, कुलीन लखकर,<br>है काम तुम्हारा धर्मोत्तर;<br>अब कुछ दिन इसे साथ लेकर<br>अपने घर रहो, ढूंढकर वर<br>जो योग्य तुम्हारे, करो ब्याह<br>होंगे सहाय हम सहोत्साह।”<br><br></p><p><br>सुनकर, गुनकर, चुपचाप रहा,<br>कुछ भी न कहा,- न अहो, न अहा;<br>ले चला साथ मैं तुझे कनक<br>ज्यों भिक्षुक लेकर, स्वर्ण-झनक<br>अपने जीवन की, प्रभा विमल<br>ले आया निज गृह-छाया-तल।<br>सोचा मन में हत बार-बार–<br>“ये कान्यकुब्ज-कुल कुलांगार,<br>खाकर पत्तल में करें छेद,<br>इनके कर कन्या, अर्थ खेद,<br>इस विषय-बेलि में विष ही फल,<br>यह दग्ध मरुस्थल–नहीं सुजल।”<br>फिर सोचा–“मेरे पूर्वजगण<br>गुजरे जिस राह, वही शोभन<br>होगा मुझको, यह लोक-रीति<br>कर दूं पूरी, गो नहीं भीति<br>कुछ मुझे तोड़ते गत विचार;<br>पर पूर्ण रूप प्राचीन भार<br>ढोते मैं हूँ अक्षम; निश्चय<br>आयेगी मुझमें नहीं विनय<br>उतनी जो रेखा करे पार<br>सौहार्द्र-बंध की निराधार।</p><p>वे जो यमुना के-से कछार<br>पद फटे बिवाई के, उधार<br>खाये के मुख ज्यों पिये तेल<br>चमरौधे जूते से सकेल<br>निकले, जी लेते, घोर-गंध,<br>उन चरणों को मैं यथा अंध,<br>कल ध्राण-प्राण से रहित व्यक्ति<br>हो पूजूं, ऐसी नहीं शक्ति।<br>ऐसे शिव से गिरिजा-विवाह<br>करने की मुझको नहीं चाह!”<br>फिर आई याद–“मुझे सज्जन<br>है मिला प्रथम ही विद्वज्जन<br>नवयुवक एक, सत्साहित्यिक,<br>कुल कान्यकुब्ज, यह नैमित्तिक<br>होगा कोई इंगित अदृश्य,<br>मेरे हित है हित यही स्पृश्य<br>अभिनन्दनीय।” बँध गया भाव,<br>खुल गया हृदय का स्नेह-स्राव,<br>खत लिखा, बुला भेजा तत्क्षण,<br>युवक भी मिला प्रफुल्ल, चेतन।<br>बोला मैं–“मैं हूँ रिक्त-हस्त<br>इस समय, विवेचन में समस्त —<br>जो कुछ है मेरा अपना धन<br>पूर्वज से मिला, करूँ अर्पण<br>यदि महाजनों को तो विवाह<br>कर सकता हूँ, पर नहीं चाह<br>मेरी ऐसी, दहेज देकर<br>मैं मूर्ख बनूं यह नहीं सुघर,<br>बारात बुला कर मिथ्या व्यय<br>मैं करूँ नहीं ऐसा सुसमय।<br>तुम करो ब्याह, तोड़ता नियम<br>मैं सामाजिक योग के प्रथम,<br>लग्न के; पढूंगा स्वयं मंत्र<br>यदि पंडितजी होंगे स्वतन्त्र।<br>जो कुछ मेरे, वह कन्या का,<br>निश्चय समझो, कुल धन्या का।”<br><br></p><p>आये पंडित जी, प्रजावर्ग,<br>आमन्त्रित साहित्यिक ससर्ग<br>देखा विवाह आमूल नवल,<br>तुझ पर शुभ पडा़ कलश का जल।<br>देखती मुझे तू हँसी मन्द,<br>होंठो में बिजली फँसी स्पन्द<br>उर में भर झूली छवि सुन्दर,<br>प्रिय की अशब्द श्रृंगार-मुखर<br>तू खुली एक उच्छवास संग,<br>विश्वास-स्तब्ध बँध अंग-अंग,<br>नत नयनों से आलोक उतर<br>काँपा अधरों पर थर-थर-थर।<br>देखा मैनें वह मूर्ति-धीति<br>मेरे वसन्त की प्रथम गीति —<br>श्रृंगार, रहा जो निराकार,<br>रह कविता में उच्छ्वसित-धार<br>गाया स्वर्गीया-प्रिया-संग —<br>भरता प्राणों में राग-रंग,<br>रति-रूप प्राप्त कर रहा वही,<br>आकाश बदल कर बना मही।<br>हो गया ब्याह आत्मीय स्वजन<br>कोई थे नहीं, न आमन्त्रण<br>था भेजा गया, विवाह-राग<br>भर रहा न घर निशि-दिवस जाग;<br>प्रिय मौन एक संगीत भरा<br>नव जीवन के स्वर पर उतरा।<br>माँ की कुल शिक्षा मैंने दी,<br>पुष्प-सेज तेरी स्वयं रची,<br>सोचा मन में, “वह शकुन्तला,<br>पर पाठ अन्य यह अन्य कला।”<br><br></p><p>कुछ दिन रह गृह तू फिर समोद<br>बैठी नानी की स्नेह-गोद।<br>मामा-मामी का रहा प्यार,<br>भर जलद धरा को ज्यों अपार;<br>वे ही सुख-दुख में रहे न्यस्त,<br>तेरे हित सदा समस्त, व्यस्त;<br>वह लता वहीं की, जहाँ कली<br>तू खिली, स्नेह से हिली, पली,<br>अंत भी उसी गोद में शरण<br>ली, मूंदे दृग वर महामरण!<br><br></p><p>मुझ भाग्यहीन की तू सम्बल<br>युग वर्ष बाद जब हुई विकल,<br>दुख ही जीवन की कथा रही,<br>क्या कहूँ आज, जो नहीं कही!<br>हो इसी कर्म पर वज्रपात<br>यदि धर्म, रहे नत सदा माथ<br>इस पथ पर, मेरे कार्य सकल<br>हो भ्रष्ट शीत के-से शतदल!<br>कन्ये, गत कर्मों का अर्पण<br>कर, करता मैं तेरा तर्पण!</p><p><strong>अर्थ- </strong>सूर्यकांत ’निराला’ जी की बेटी का नाम सरोज था, जिसकी असामयिक मृत्यु हो गई थी। कवि दु:खी होकर उसके विवाह के क्षणों को याद करते हुए कहते हैं कि “तेरा विवाह बिल्कुल नए रूप में मैंने देखा था। तुझ पर कलश का शुभ्र जल गिराया जा रहा था, तू उस समय मुझे देखती हुई मंद-मंद हँस रही थी। तेरे होठों पर बिजली जैसा कंपन था। तेरे हृदय में प्रियतम की सुंदर छवि झूल रही थी, जिसे अभिव्यक्त करना तेरे लिए संभव नहीं था लेकिन वह तेरे शृंगार के माध्यम से अभिव्यक्त हो रहा था। तेरे झुके हुए नेत्रों से प्रकाश फैल रहा था और तेरे होंठ काँप रहे थे। शायद तू कुछ कहना चाहती थी या माँ का अभाव तुझे दर्द दे रहा होगा। तुझे देखकर मुझे ऐसा लग रहा था कि मेरे जीवन के सुखद क्षणों का प्रथम गीत तो तू ही थी।’’ ‘निराला’ को पुत्री के विवाह के समय उसका शृंगार उनकी पत्नी के निराकार स्वरूप का स्मरण करा रहा था। पत्नी का वह शृंगार ही कविता में अभिव्यक्त हो रहा है। कविता का यह रस मेरे प्राणों में प्रिया के साथ बिताए गए राग-रंगों को भर रहा है। वह अत्यंत सुन्दर रूप मानों आकाश अर्थात् स्वर्गलोक से उतरकर पुत्री के रूप में पृथ्वी पर उतर आया हो। पुत्री का विवाह सम्पन्न हो गया था। कोई आत्मीयजन भी नहीं था क्योंकि किसी को निमंत्रण ही नहीं दिया गया था। घर में दिन-रात गाए जाने वाले विवाह के गीत भी नहीं गाए जा रहे थे। पुत्री के विवाह की चहल-पहल में कोई भी दिन-रात नहीं जागा। अत्यंत साधारण तरीके से उसका विवाह सम्पन्न हो गया। एक प्यारा-सा शांत वातावरण था और इस मौन में ही एक संगीत लहरी थी जो एक नवयुगल के नवजीवन में प्रवेश के लिए आवश्यक थी।<br><br></p><p>कवि अपनी स्वर्गीय पुत्री सरोज को संबोधित करते हुए कह रहे हैं कि तेरी माँ के अभाव में माता द्वारा दी जाने वाली शिक्षा भी मैंने ही दी थी। विवाहोपरांत तेरी पुष्प शैया भी स्वयं मैंने ही सजाई थी। कवि के मन में ख्याल आया कि जिस प्रकार कण्व ऋषि की पुत्री शंकुतला माँ विहीन थी। इसी प्रकार मेरी पुत्री सरोज भी है। किन्तु उस घटना और इस घटना की स्थिति में अंतर था। शंकुतला की माता तो उसे स्वयं छोङकर चली गई थी किन्तु सरोज की माँ को तो असमय ही मौत ने आगोश में ले लिया था। विवाह के कुछ दिन बाद ही तू खुशी के साथ नानी की प्रेममयी गोद पाने के लिए ननिहाल चली गई थी। वहाँ पर मामा-मामी ने तुझ पर प्यार रूपी जल की अपार वर्षा की थी। तेरे ननिहाल वाले हमेशा तेरे सुख-दुःख में निहित रहे। वे हमेशा तेरे हित में लगे रहे। तू वहीं कली के रूप में खिली, स्नेह से पली, वहीं की लता बनी और अंतिम समय में तूने मृत्यु का वरण भी वहीं किया था।<br><br></p><p>कवि निराला भावुक होकर कहते हैं कि हे पुत्री! तू मेरे जैसे भाग्यहीन पिता का एकमात्र सहारा थी। दु:ख मेरे जीवन की कथा रही है जिसे मैंने अब तक किसी से नहीं कहा, उसे अब आज क्या कहूँ। मुझ पर कितने ही वज्रपात हो, कितनी ही भयानक विपत्तियाँ आए, चाहे मेरे समस्त कर्म उसी प्रकार भ्रष्ट हो जाए जैसे सर्दी की अधिकता के कारण कमल पुष्प नष्ट हो जाते हैं लेकिन यदि धर्म मेरे साथ रहा तो मैं विपदाओं को मस्तक झुकाकर सहज भाव से स्वीकार कर लूँगा। मैं अपने रास्ते से नहीं हटूँगा। कवि अंत में कहता है कि बेटी मैं अपने बीते हुए समस्त शुभ कर्मों को तूझे अर्पित करते हुए तेरा तर्पण करता हूँ अर्थात् मैं प्रभु से प्रार्थना करता हूँ कि मेरे द्वारा किए शुभकर्मों का फल तुझे मिल जाए।</p><p>‘सरोज स्मृति’ में कवि निराला को वे दिन याद आते हैं जब वे दूर स्थित प्रवास से करीब दो वर्ष बाद अपनी पुत्री सरोज को देखने अपने ससुराल गये। वहाँ वे फाटक के बाहर मोढ़े पर बैठे थे और हाथ में अपनी जन्म कुंडली पकड़े हुए थे। उनकी जन्म कुंडली में दो विवाह लिखे हुए थे। वे अपना दूसरा विवाह करके बच्चों की सौतेली माँ लाकर उन्हें परेशानी में नहीं डालना चाहते थे। वे अपनी कुंडली में लिखे भाग्य अंक को खंडित करना चाहते थे। उनके विवाह के तमाम प्रस्ताव आये किंतु वे अपने को मांगलिक कहकर टालते रहे। उन्होंने अपनी जन्म कुंडली को सरोज को खेलने को दे दिया। सरोज ने फाड़-फाड़ कर कुंडली के टुकड़े कर दिये। अपनी पत्नी मनोहरा देवी की मृत्यु के बाद निराला ने सरोज के माता और पिता दोनों के कर्तव्य का निर्वहन किया। बाल्यावस्था को छोड़कर जब सरोज ने यौवनावस्था में प्रवेश किया तो वह सुंदरता की प्रतिमूर्ति बन गयी। सरोज जब शादी योग्य हो गई तब निराला जी की सास ने निराला जी से सरोज की शादी करने को कहा। कविवर सूर्यकांत त्रिपाठी ‘निराला’ ने अपनी कन्या सरोज का विवाह बहुत ही सीधे-साधे ढंग से किया था। वे कन्नौजी बाह्मणों की विवाह पद्धति का समर्थन भी नहीं करते थे। वे दहेज तथा बारात पर किया गया खर्च व्यर्थ समझते थे। कान्य कुब्ज ब्राह्मणों के पैर पूजने में भी उन्हें संकोच था। कविवर निराला आर्थिक विपन्नता से ग्रस्त रहे थे। उन्हें सरोज के लिए एक ऐसा वर मिल गया था जो धन सम्पन्न तो नहीं था पर विद्धान था। दहेज और बारात पर किये गये खर्च को मिथ्या बताते है। निराला जी सरोज के विवाह में कुछ साहित्यिक मित्रों को ही बुलाकर बिना किसी आडंबर के पुरोहित कार्य स्वयं ही करने लगे थे। निराला जी ने विवाह के समय कलश का जल पड़ने पर सरोज के सौन्दर्य का वर्णन ‘सरोज स्मृति’ में करते है। तरूण कन्या सरोज जब निराला जी का घर छोड़कर दूसरे के घर जातीं है। कविवर श्री राम नरायण ‘रमण’ ने अपने एक लेख में बताया है कि सरोज का जन्म 1917 में और 1929 में उसका विवाह हुआ तथा 1935 मे उसकी मृत्यु हुई। रमण जी के अनुसार विवाह के समय सरोज की उम्र बारह वर्ष होनी चाहिए जो सही प्रतीत नहीं होती। निराला की पुत्री सरोज के विवाह के एक वर्ष बाद ही सरोज की मृत्यु हो गई सरोज की मृत्यु बीमारी और समुचित चिकित्सा के अभाव को कारण न मानकर यह मानते हैं कि उसके जीवन के अठारह अध्याय पूरे हो चुके थे। गीता के अठारह अध्याय के समान हैं। सरोज का मरण जीवन के शाश्वत विराम की ओर जाने की यात्रा है। निराला अपने हृदय की करूणा उड़ेलते हुए अपना जीवन दर्शन प्रस्तुत करते हैं। कविवर निराला को यह बात सालती रहती थी कि वे अपनी एक मात्र पुत्री के प्रति पिता का दायित्व सही तरह से नहीं निभा सके। अपनी पुत्री सरोज का तर्पण स्वयं निराला ने दार्शनिक विधान के साथ किया था।</p><p><strong>निष्कर्ष :</strong> हम कह सकते हैं कि सरोज महाप्राण निराला की अति प्रिय लाड़ली बेटी थी। जिसे असमय ही काल ने अपना ग्रास बना लिया। सरोज अपना पार्थिव शरीर तो निराला जी के जीवन काल में ही छोड़कर चली गयी थी किन्तु निराला जी ने अपनी लेखनी से ‘सरोज स्मृति’ के माध्यम से उसे अमरत्व प्रदान कर दिया है।</p><span id="wordads-inline-marker" style="display: none;"></span><div id="atatags-1546818081-66a135c47f87f"></div></div></div><link rel="stylesheet" href="/HindiWeb/IN/wiki_preview.css"><script src="/Ex/jquery-3.7.1.min.js"></script><script src="/Ex/js/simple-wp.js"></script></body>